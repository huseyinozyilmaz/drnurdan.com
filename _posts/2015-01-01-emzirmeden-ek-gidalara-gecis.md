---
layout: post
title:  "Emzİrmeden Ek Gıdalara Geçİş"
date:   2015-01-01 14:12:29
image:  "/assets/img/posts/2015-01-01.jpg"
---
<img class="img-responsive" src="/assets/img/posts/2015-01-01.jpg" alt="">

Uzun zamandır bu konuda yazmam isteniyordu. Bir türlü vakit bulamıyordum. Fakat geçenlerde yaklaşık sekiz aylık olan bebeğini bana kontrole getiren, genç bir anne ile yasadığım tecrübeden sonra ve onun ricası üzerine bu yazıyı bir an önce yazmam gerektiğine karar verdim. Bebeğini ek gıdaya alıştırmaya çalışan bu genç fakat kararlı annenin anlattıklarını ilgi ile dinledim. Anlattıkları sanki bir savaş sahnesine benziyordu. Ağzına verilen küçük yemek lokmalarını ağlayarak püskürten bir bebek, minik afacanın dikkatini dağıtmaya çalışırken hep bir ağızdan başka tavsiyelerde bulunan büyükanne ve babalar, kabusa dönüşen yemek saatleri, stres ve yorgunluktan bitap düşmüş zavallı bir anne-baba. Yorgun annenin tarif ettiği sahne buydu!

Ek gıdaya geçiş gerçekten bir kabus olmak zorunda değil. Bu geçiş döneminin bebeğinizle keyifle geçirilecek bir süreç olmaması için hiç bir sebep yok. Fakat bu dönemi olabildiğince stressiz ve sağlıklı yasayabilmek için anne ve babaların bu konu ile ilgili temel prensipler konusunda bilinçli olması gerekiyor.

Bahsettiğim genç annenin ve bu konuda benzeri tecrübeleri yasayan anne babaların bana yöneltmiş oldukları soruları ana hatları ile soru cevap seklinde açıklayarak özetlemeye çalışacağım.

## Ek gıdaya başlarken en çok neye dikkat etmemiz gerekiyor?

Bu konuda tek bir doğru yok. Ama temel prensipler var. Bunlara uyduğunuz ve bilinçli olduğunuz takdirde yanlış yapmanız pek söz konusu değil. En temel ve en önemli prensip bebeğinizin hazır olduğu zamanı seçmek. Bir kere ilk altı (0-6 ay) kesinlikle bebeğinizin anne sütünden başka bir gıdaya su da dahil olmak üzere ihtiyacı yok. Amerikan Pediatri Akademisi annelere en az bir yıl süre ile anne sütüne devam etmelerini öneriyor.

## Bebeğimi ne zaman ek gıdaya başlatmalıyım?

Anne sütüne devam ederken ek gıdalara başlama için önerilen yaş yaklaşık altı aydır. Altı aydan sonra yavaş yavaş ek gıdalara başlamak gerekiyor. Çünkü, altı aydan sonra tamamıyla anne sütü ile beslenmeye devam eden bebeklerde D vitamin ve Demir eksikliği görülme olasılığı çok fazla.

## Peki, altı aydan sonra bebeğinizin ne zaman ek gıdaya başlamaya hazır olduğunu nasıl anlayacaksınız?

Bu zaman her bebek için biraz farklılık gösterebilir. Bebeğiniz anne sütü ile besleniyor ve normal gelişimine devam ediyorsa, ek gıdaya geçmek için çok acele etmeye bebeğinizi ve kendinizi strese sokmaya hiç gerek yok.

6 aydan sonra; 
* Bebeğiniz eğer desteklediğinde dik oturabiliyorsa
* Başını zorlanmadan dik tutabiliyorsa
* Ağzına yumuşak, küçük bir parça besin koyduğunuzda çiğneme hareketleri yapıp, yutabiliyorsa
* Siz yemek yerken yediğiniz şeye karşı ilgi gösteriyorsa
* Ağzına verdiğiniz küçük bir parça yumuşak gıdayı zorlanmadan tutabiliyorsa

ek gıdalara başlayabilirsiniz demektir. Fakat gelişiminde gösterdiği tüm bu pozitif göstergelere rağmen eğer bebeğiniz ek gıdayı reddediyorsa endişe etmeyin. Bebeğiniz kilosu ve gelişiminde problem yoksa, özellikle vitamin desteği de alıyorsa, ek gıdaya geçmek için çok da aceleniz yok demektir.

## Ek gıdaya başlarken nasıl bir metot takip etmeliyim?

Önce bebeğinizi, siz yemek yerken, sizinle birlikte onunda bebek yemek masasına oturtturmaya başlayın. Bebeğinizin elini yıkanmış olduğundan ve yemek masasının temiz olduğundan emin olun. Bebeğiniz asla sırt üstü yatırarak yedirmeyin. Bebeğinizi beslemeye mevsim meyveleri ile başlayabilirsiniz. Özellikle yumuşak ve çiğneyerek kolayca yutulabilecek muz gibi bir meyve başlangıç için ideal olacaktır. Bebeğinize meyvelerden sonra, hafif haşlanmış sebzeler, yoğurt, yumurta, tavuk, balık ve et yemeklerini yavaş yavaş tanıtabilirsiniz. Bir yaşına kadar inek sütü vermeyin. Tuz, şeker, ekmek, makarna, beyaz pirinç gibi kompleks karbonhidratlardan kaçının. İlk zamanlar, özellikle de bebeğinizin kilosu normalse ilave olarak yağ eklemenize gerek yok. İlla eklenmek isteniyorsa o zaman ileriki aşamalarda tereyağı ve zeytinyağı tercih edebilirsiniz. Bebeğinizin eline yemesini istediğiniz meyve yada sebzeyi verirken gözlerine bakarak gülümsemeyi unutmayın. Bu ona güven verecektir. Asla ağzına itmeyin. Zorla vermeyin. Bebeğinizin eline verdiğiniz gıdayı hemen yemeye başlamasını beklemeyin. Sabırlı olun. Bırakın verdiğiniz meyve önce dudaklarına değsin, yalasın, bir süre kokusuna alışsın. Bazen bu süreç bir hafta kadar alabilir. Sabırla ve sebat ile yukarıdaki metotları uygulayarak, ve tabi ki sakin bir şekilde gülümseyerek aynı meyve çeşidini alışıp yemeğe başlayana kadar her gün önüne koymaya devam edin. Bugün ben de dahil, batıda bir çok uzman, "baby led weaning" dediğimiz bir metodolojiyi anne- babalara tavsiye ediyoruz. Yani ilk aşamada, gıdaları ezip püre haline getirip kaşıkla vermek yerine, yiyebileceği yumuşaklıkta gıdaları taze yada hafifçe haşlanmış olarak, bebeğinizin eline vererek onun kendi kendini beslemeye başlaması. Emin olun, bebekler bundan çok hoşlanıyorlar ve anne babalar çok daha az problem yaşıyorlar. Kaşıkla besliyorsanız, bebeğiniz ilk tadımda kaşığı diliyle hemen dışarı çıkarırsa şaşırmayın. Bu doğal bir reflekstir. Belirli bir süre sonra bebeğiniz dışarı çıkardığından fazlasını yutmaya başlayacaktır. İlk bir kaç ay, bebeğinizi, hafta da birden fazla gıda ile tanıştırmayın. Bir çok araştırma sonuçları, aceleci bir metot ile ek gıda takviyesine gidilmesinin bebeklerde gelecekte astım ve alerji gibi problemlere yol açabileceği yönünde ebeveyn ve hekimleri uyarıyor. Yavaş ve sağlıklı bir süreç bu sebeple çok önemli.

Bebeğiniz anne sütü ile çok iyi besleniyor olduğundan ve tok olduğundan kendisine tanıtmaya çalıştığınız ek gıdalar ile hiç bir şekilde ilgilenmiyorsa; Önce emzirme sürenizi azaltabilirsiniz. Eğer bu bebeğinizi strese sokuyorsa o zaman bir öğün atlamayı deneyerek, yemek önerebilirsiniz.

## Eğer bebeğinizin gelişiminden endişe ediyorsanız;

Çocuk hekiminize danışın. Büyüme eğrisinin nasıl yorumlandığını doktorumuzdan muhakkak öğrenin. Çocuk hekiminiz bebeğinizin kilosundan endişelenmiyorsa, lütfen siz de endişelenmeyin. Amacımız, kilolu çocuklar değil, sağlıklı çocuklar yetiştirmek olmalı. Ek gıdalara geçişten sonra gereksiz yere kendilerine verilen, kompleks karbonhidratlara kilo alan bebeklerin bunu ileriki yaşamlarında kalp ve damar hastalıkları, şeker hastalığı ile ödemek zorunda kalacaklarını unutmayın. O sebeple bebeğinizin büyüme gelişme çizelgesi çok önemli. Söz gelimi 2nd centil'de doğan bir çocuğun, 98 centile çıkması, biz hekimler açısından ilerideki komplikasyonları göz önüne aldığımızda, sevinilecek bir şey değil.

## Çevre faktörü ve baskısı

Çevrenizdeki her biri ordinaryüs profesör güveni ile konuşan, tavsiyelerde bulunan, eleştiren, bilumum aile fertleri, akraba, arkadaşların eleştirilerini içselleştirmeyin. Benim bir çocuk hekimi olarak gördüğüm kadarı ile insanlar iyi niyet ile özellikle yeni anne babalara yardımcı olmaya çalışıyorlar ama bazen potansiyel olarak bebeğinize zarar verebilecek çok yanlış tavsiyelerde bulunabiliyorlar ve bazen de anneleri gereksiz yere strese sokabiliyorlar. Bebeğinizle 7/24 birlikte olan sizsiniz. Bebeğinizi tanıyın, gözlemleyin. Gerektiğinde güvenilir kaynaklardan okuyarak konu ile ilgili bilginizi arttırın. Çocuk hekiminiz ile endişelerinizi paylaşın. Ve her şeyden önemlisi bebeğiniz ile küçük anların keyfini çıkarmayı unutmayın.
                                
## Bir ufak tavsiyede büyük anne, büyük baba, yakın akraba ve arkadaşlara

Bu dönemde anne ve babaların desteğinize ihtiyaçları olduğunu unutmayın. Sizin deneyimleriniz ve tecrübeleriniz tabi ki çok değerli, fakat tıp ilmi her gün ilerleyen bir bilim dalı. Dolayısı ile sizin doğru bildikleriniz ve çocuğunuzu yetiştirirken uyguladığınız temel kaide ve bilgilerin değişmiş olması çok muhtemel olabilir. Bu hassas dönemde genç anne babalara ve bebeklerine göstereceğiniz sevgi ve ilgi, onların çocuklarını yetiştirme biçimlerine saygı ve desteğiniz asla unutulmayacaktır, bundan emin olun.

Sevgi ile kalın...

Dr Nurdan Özyılmaz
