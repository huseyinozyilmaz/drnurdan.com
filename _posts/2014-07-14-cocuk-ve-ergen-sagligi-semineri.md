---
layout: post
title:  "Çocuk ve Ergen Sağlığı Semİnerİ"
date:   2014-07-14 11:15:00
image:  "/assets/img/posts/2014-07-14.jpg"
---
### ATHPA (Anglo-Turkish Healthcare Professionals Association) Çocuk ve ergen sağlığı semineri - Nasıl sağlıklı, mutlu ve özgüveni yüksek çocuklar yetiştirebiliriz?


Anglo-Turkish Healthcare Professionals Association, ATHPA - İngiltere Türk Sağlık Elemanları Derneği tarafından,12 temmuz 2014’de, Enfield Belediyesi’nin Konferans salonunda bir sağlık semineri düzenlendi.

Seminerin açılış konuşmasını yapan ATHPA kurucu başkanı Dr. Müge Herrewegh-Trak, 2011 yılında NHS (Devlet Sağlık Hastaneleri)’de çalışmakta olan uzman Türk doktorları tarafından kurulmuş olan derneğin ve bağlı bulunduğu Avrupa Türk Sağlık Elemanları Federasyonu’nun amaçları ve bu güne kadar yaptıkları çalışmalarla ilgili bilgi verdikten sonra, konuşmacı olarak katılan ATHPA kurucu üyesi uzman doktorlara teşekkür etti.

Dr. Müge Herrewegh-Trak’dan sonra söz alan, Çocuk ve Ergen psikiyatristi Dr. Esra Çağlar konuşmasında bir bebeğin anne karnından başlayarak ilk 1000 gününün altın çağı olduğunu söyledi. Doktor Çağlar dinleyicilere bebekleri ile bire bir ilgilenip, huzurlu bir ortam sağlamalarının ne kadar önemli olduğunu anlattı. Dr. Çağlar “Bebeğinizle konuşun, ona kitap okuyun, ninniler söyleyin, mümkün olduğu kadar çok doğayla tanıştırın. İlgili ebeveyn olmak ne kadar önemliyse, aşırı mükemmeliyetçi olmamak da o kadar önemli. Rekabet ve aşırı mükemmeliyetçilik ebeveynin keyfini kaçırır, bilinçsiz seçimlere sürükler. Ebeveynde ve çocukta özgüven eksikliğine neden olur “dedi. Son olarak da anne babalara sağduyu ve ebeveynlik içgüdülerini kaybetmemelerini önerdi.

Çocuk Sağlığı ve Hastalıkları Uzmanı ve Pediatrik Nefroloji uzmanı Dr. Nurdan Özyılmaz ise konuşmasında anne sütünün önemine dikkat çekti. İlk ayda bebeklerin anne sütünden başka su da dahil olmak üzere hiç bir ek gıdaya ihtiyaçları olmadığını vurgulayan Dr.Özyılmaz, altı aydan önce yada hızlı bir şekilde ek gıdalara geçildiğinde ileride astım, egzama gibi alerjik rahatsızlıkların ortaya çıkma riskinin yüksek olduğunu, bu sebeple ek gıdalara altı aydan sonra yavaş bir şekilde başlanması gerektiğini söyledi. Bebeklerin büyüme ve gelişmelerinin doğdukları kilo persentillerine yakın bir paralellikte devam etmesi gerektiğini söyleyen Dr Özyılmaz, ek gıdalara geçildikten sonra, ekmek, makarna, muhallebi ve hazır mamalar gibi kompleks karbonhidratlarla doğal olmayan bir yoldan kilo aldırtılan bebeklerin İleride daha fazla kalp damar hastalıkları, obesite ve tip 2 Diyabet gibi metabolik hastalıklara yakalanma risklerinin olduğu konusunda ebeveynleri uyardı. Hazır ve paketlenmiş gıdalardan uzak, Omega 3 yağ asitlerinden zengin bir beslenmenin çocukların fiziksel ve zeka gelişmelerinde çok önemli olduğunu söyleyen Dr. Özyılmaz, anne babalara çocuklarına düzenli olarak balık, ceviz ve badem yedirmelerini tavsiye etti. Bununla birlikte, özellikle İngiltere’de yaşayan göçmen Türklerde vitamin D yetersizliğinin çok sık görüldüğünü bu sebeple iyi beslenmenin yanında, çocukların özellikle yaz aylarında düzenli olarak sabahları güneşlendirilmesi gerektiğine dikkat çekti. Çocuk hastalıkları ve Pediatrik Nefroloji uzmanı olarak St Thomas Evelina Children's Hospital da çalışan ve aynı zamanda Kuzey Londra da klinik yapan ATHPA kurucu üyelerinden Dr. Özyılmaz, Dr. Çağlar ve Dr. Herrewegh ile birlikte, bundan sonra da İngiltere'de yaşayan ve Türkçe konuşan halkımıza düzenli aralıklar ile seminerler vermeyi planladıklarını, bu şekilde halkın sağlık düzeyinin yükseltilmesi ve topluma sağlıklı yaşam bilinci kazandırmayı hedeflediklerini söyledi.

Bundan sonraki sağlık seminerinin 4 ekim 2014 tarihinde Cemevi’nde olması planlanıyor.


> http://www.londragazete.com/
